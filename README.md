# Sviluppo e test di tecniche di Natural Language Processing per l’Analisi Reputazionale

<p align="center" float="left">
  <img src="https://github.com/lorenzlorg/BSc-Thesis/blob/main/images/OAKS_Logo.png" width="160" />
  <img src="https://github.com/lorenzlorg/BSc-Thesis/blob/main/images/Immagine1.png" width="110" /> 
</p>


Il riciclaggio dei proventi illeciti rappresenta un problema di grande attualità e minaccia
l’integrità e la stabilità del sistema bancario e finanziario. Esso deteriora il flusso di
investimenti provenienti dall’estero e inquina vasti settori dell’economia di un Paese o
addirittura di intere comunità di Stati, andando a determinare una perdita di credibilità
delle relative istituzioni. L’attività di riciclaggio consiste nell’investire capitali
provenienti da reato all’interno di attività lecite in modo tale da “ripulire” tali somme di
denaro e immetterle nel circolo economico attraverso sbocchi perfettamente legali. Il
riciclaggio del denaro avviene principalmente in tre fasi: placement stage, layering stage,
integration stage. Il placement stage è la fase in cui i capitali di origine illecita vengono
introdotti nel mercato. A seguire vi è il layering stage che consiste nell’andare ad
eliminare qualsiasi collegamento tra i fondi riciclati e le attività illecite da cui
provengono. L’ultima fase, l’integration stage, rappresenta il momento in cui si compie
l’integrazione totale del denaro proveniente da attività criminose in un circuito economico
legale, ottenendo così una “pulizia” del suddetto denaro per poterlo utilizzare in nuove
operazioni. Il Fondo Monetario Internazionale1
ha stabilito che l’ammontare di denaro
che viene coinvolto in attività di riciclaggio oscilla tra 590 e 3200 miliardi di dollari che
corrispondono circa ad una quota fra il 2 e il 5% del Prodotto Interno Lordo (PIL) globale.
Tale dimensione mondiale dei fenomeni di riciclaggio e di finanziamento al terrorismo
ha portato ad una serie di iniziative finalizzate ad elaborare misure di prevenzione e di
contrasto dei fenomeni menzionati precedentemente. Nonostante la rilevanza di tali
problematiche, al giorno d’oggi non esistono ancora strumenti e sistemi in grado di
impedire definitivamente queste tipologie di attività criminali.    


Il lavoro di tesi svolto è parte di un progetto destinato ad un cliente in ambito
antiriciclaggio. In particolare, il progetto in questione si pone l'obiettivo di supportare i
soggetti obbligati nell’esecuzione delle attività di contrasto al riciclaggio e di
finanziamento al terrorismo, rendendo tali operazioni più efficaci, rapide ed efficienti. L’intento è quello di automatizzare attraverso tecniche di Machine Learning e di Natural
Language Processing (NLP) parte dei processi che devono essere regolarmente svolti dai
funzionari bancari e finanziari del settore antiriciclaggio. Il lavoro svolto durante lo stage
è finalizzato all’automazione dell’attuale attività svolta dagli analisti bancari
nell’identificare possibili clienti fraudolenti. Attualmente parte dell’identificazione viene
svolta con l’obiettivo di ottenere informazioni mediante l’utilizzo di un motore di ricerca,
come ad esempio Google, con parole chiavi (keywords) specifiche per trovare articoli
pertinenti a frodi di riciclaggio. Questa tipologia di attività rientra nella fase di analisi
reputazionale, una delle principali azioni volte a prevenire tentativi di riciclaggio del
denaro. Essa ha come obiettivo quello di ricostruire l’identità digitale del soggetto
indagando ad esempio sulla sua storia giudiziaria. L’automazione di queste attività di
indagine e di ricerca significherebbe un grande risparmio in termini di tempo e costi ed
una maggiore precisione nei risultati per gli addetti ai lavori degli istituti bancari e
finanziari.    


Nel primo capitolo vengono messe in luce le problematiche e le soluzioni attuali
relativamente all’analisi reputazionale, presentando lo stato dell’arte. Nel secondo
capitolo viene illustrato il framework proposto con una descrizione dei moduli principali
realizzati e le relative funzionalità. Nel terzo capitolo viene affrontato il caso di studio
analizzato, presentando i risultati ottenuti secondo specifiche metriche di valutazione.
Nell’ultimo capitolo, il quarto, vengono tracciate le conclusioni e i possibili sviluppi
futuri a partire dal lavoro svolto.


[Thesis](https://github.com/lorenzlorg/BSc-Thesis/blob/main/Lorgna_Lorenzo_%20RelFin_LT_23_07_2020.pdf)  
[Slides](https://github.com/lorenzlorg/BSc-Thesis/blob/main/Lorgna_Lorenzo_Presentazione_LT_23_07_2020.pdf)  
